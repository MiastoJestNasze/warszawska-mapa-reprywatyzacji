<h1>Metoda na kuratora</h1>

<p>Jedną z metod nabywania roszczeń dekretowych jest tzw. „metoda na kuratora”. Osoba zainteresowana przejęciem roszczeń do gruntu, często prawnik posiadający ułamkową ich część, składa do sądu rodzinnego wniosek o ustanowienie kuratora w celu reprezentowania interesu osoby nieznanej z miejsca pobytu – przedwojennego właściciela danego gruntu bądź jego spadkobierców. Wielu z tych właścicieli, gdyby żyło, zgodnie z metryką urodzenia miałoby ponad sto lat – brakuje jednak informacji o ich losach. W praktyce sądy zgadzały się na ustanowienie kurateli - proceder ten umożliwiała luka w prawie, która nie zakazywała ustanawiania kuratora przez sąd dla osób, wobec których istnieje domniemanie śmierci. Ograniczenie stosowania tej metody wprowadza dopiero tzw. „mała ustawa reprywatyzacyjna”, która nowelizuje przepisy Kodeksu rodzinnego i opiekuńczego w tej materii. Metoda na kuratora powtarzała się w wielu głośnych sprawach reprywatyzacyjnych w Warszawie – m.in. w przypadkach dotyczących ul. Królewskiej<sup><a href="#fn1" id="ref1">[1]</a></sup> oraz ul. Twardej<sup><a href="#fn2" id="ref2">[2]</a></sup>, gdzie kuratorem wyznaczonym przez sąd był prawnik z karaibskich wysp Saint Kitts &amp; Nevis. Z kolei w przypadku ul. Targowej za pomocą metody na kuratora roszczenia przejął Marek M., wobec którego w lipcu b.r. Prokuratura Okręgowa w Warszawie wniosła akt oskarżenia w sprawie o oszustwo – miał on zataić przed sądem fakt śmierci właścicielki kamienicy<sup><a href="#fn3" id="ref3">[3]</a></sup>.</p>

<hr>

<p>
    <sup id="fn1"><a href="#ref1">[1]</a> <a target="_blank" href="http://wyborcza.pl/magazyn/1,124059,17230908,Reprywatyzacja_bez_spadkobiercow___Sprawa_Krolewskiej__.html">wyborcza.pl: Reprywatyzacja bez spadkobierców: "Sprawa Królewskiej", czyli kurator z Karaibów</a></sup><br>
    <sup id="fn2"><a href="#ref2">[2]</a> <a target="_blank" href="http://warszawa.wyborcza.pl/warszawa/1,34862,17458330,Malo_brakowalo__a_znany_biznesmen_przejalby_gimnazjum.html">warszawa.wyborcza.pl: Mało brakowało, a znany biznesmen przejąłby gimnazjum na Twardej</a></sup><br>
    <sup id="fn3"><a href="#ref3">[3]</a> <a target="_blank" href="http://tvnwarszawa.tvn24.pl/informacje,news,handlarz-roszczeniami-oskarzony-o-oszustwo,207988.html">tvnwarszawa.tvn24.pl: Handlarz roszczeniami oskarżony o oszustwo</a></sup><br>
</p>
