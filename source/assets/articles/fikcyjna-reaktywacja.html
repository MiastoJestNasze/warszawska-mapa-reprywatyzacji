<h1>Fikcyjna reaktywacja przedsiębiorstw</h1>

<p>W przedwojennym rejestrze handlowym figurowało 170 tys. spółek, spółdzielni i stowarzyszeń, w tym ponad 3 tys. spółek akcyjnych Na mocy ustawy z 1946 r. o nacjonalizacji przedsiębiorstw upaństwowiono ich majątek, ale nie same spółki jako osoby prawne. Tym samym spółki te pozbawione aktywów funkcjonowały aż do dnia 31 grudnia 2015 roku, co umożliwiało ich reaktywację. Przedwojenne spółki mogły być reaktywowane, ponieważ jeśli nie wystąpiły do sądu z wnioskiem o wykreślenie z przedwojennego rejestru, to nadal się w nim znajdowały. Bez znaczenia jest to, że na skutek nacjonalizacji spółki te zostały pozbawione majątku. Nacjonalizacja nie polegała bowiem na całkowitej ich likwidacji, a jedynie na przejęciu ich majątku przez państwo.</p>

<p>Zobacz fragment reportażu Superwizjera TVN:</p>

<div class="responsive-video">
    <iframe width="560" height="315" src="https://www.youtube.com/embed/dnZFNStyYv4" frameborder="0" allowfullscreen></iframe>
</div>

<h2>Przebieg reaktywacji przedwojennych spółek akcyjnych</h2>

<p>Procedura reaktywacji w pierwszej kolejności polegała na ustanowieniu kuratora dla spółki. Wystarczyła jedna kupiona np. na pchlim targu akcja zarejestrowana na podstawie dekretu z 1947 r. o rejestracji przedwojennych papierów wartościowych na okaziciela (świadczy o tym pieczątka). Należało udać się do sądu rodzinnego i wnieść o ustanowienie kuratora, bo spółka ujawniona jest w starym rejestrze handlowym, ale nie ma organów, czyli zarządu i rady nadzorczej. Następnie proponowano osobę kuratora, a sąd rejestrowy się przychylał do takiej propozycji. Kurator doprowadzał do powołania organów spółki, przez zwołanie walnego zgromadzenie akcjonariuszy. W porządku obrad walnego zgromadzenia akcjonariuszy umieszczano wybór zarządu i rady nadzorczej. Walne zgromadzenie akcjonariuszy przegłosowywało odpowiednie uchwały. Na tym etapie dostosowywano dawny statut spółki do wymagań stawianych przez obecnie obowiązujący Kodeks spółek handlowych. Spółka na tym etapie posiada już władze i składa wniosek o przerejestrowanie do Krajowego Rejestru Sądowego (KRS-u). Podwyższa się też kapitał zakładowy, bo z przedwojennych nominałów akcji trzeba obciąć sześć zer, czyli wartość akcji wynosząca przed wojną milion to aktualnie zaledwie 1 zł. Nowa emisja akcji, warta np. pół miliona złotych, trafia do rąk nowych akcjonariuszy. Tym samym przedwojenni właściciele nie mają już żadnego znaczenia, bo w nowej spółce ich udziały to cyfra poprzedzona wieloma zerami po przecinku. Po wpisie do KRS-u zarząd reaktywowanej spółki może żądać stwierdzenia nieważności orzeczeń nacjonalizacyjnych, wykazywać przed urzędami i sądami, że majątek reaktywowanej spółki został przejęty z naruszeniem prawa i domagać się odszkodowania lub zwrotu tego majątku.</p>

<h2>Dwadzieścia lat bez rozwiązanie problemu</h2>

<p>Przed II Wojną Światową wszystkie spółki były wpisywane do rejestru RHB. W 1997 roku Sejm uchwalił ustawę o nowym, elektronicznym rejestrze spółek, czyli o Krajowym Rejestrze Sądowym (KRS). Przy tej okazji pojawił się także przepis, z którego wynikało, że spółki działające na podstawie RHB mają czas do końca 2003 roku na wpisanie się do nowego rejestru KRS. Po tym czasie wpisy w RHB byłyby już nieaktualne, co znacznie utrudniłoby reaktywację przedwojennych spółek. Jednak ten przepis zniknął, zanim zaczął obowiązywać. Został zmieniony w 2000 roku przez wykreślenie daty "2003". Projekt poprawki usuwającej datę został opracowany przez rząd kierowany przez Jerzego Buzka. Powstał w Departamencie Legislacyjno–Prawnym Ministerstwa Sprawiedliwości. Nikt nie zwrócił uwagi na to, że podczas prac z jednego z przepisów zniknęła kluczowa data. Z lektury dostępnej dokumentacji nie sposób ustalić, kto i dlaczego zmienił przepis. Na temat tej zmiany nie toczyła się żadna dyskusja, nie została ona także uzasadniona na piśmie.</p>

<p>Dopiero w 2010 r. posłowie zaproponowali zmianę ustawy o KRS, ograniczając czas na przerejestrowanie przedwojennych spółek do końca roku. Po tym terminie miały one stracić byt prawny. Miały, bo w sierpniu 2010 roku pojawił się projekt grupy posłów z PO na czele z posłanką sprawozdawczynią Zofią Czernow, który przedłużał termin przerejestrowania o rok, tj. do końca 2011 roku. Co więcej, po drodze w sejmowej komisji sprawiedliwości i praw człowieka wydłużono termin aż o dwa lata - do 31 grudnia 2015 r. I tak - w wyniku nowelizacji, która weszła w życie w dniu 30 grudnia 2013 roku, wydłużeniu uległ termin zachowania w mocy wpisów w Rejestrze Handlowym do dnia 31 grudnia 2015 roku. Tym samym reaktywacja przedwojennych spółek została przedłużona do 31 grudnia 2015 roku. Dopiero od 1 stycznia 2016 roku nie ma już prawnej możliwości reaktywacji przedwojennych spółek na podstawie akcji na okaziciela.</p>

<p>Do Ministerstwa Gospodarki o majątki wartości ponad 100 mld zł wystąpiło do 2010 r. ponad 100 reaktywowanych spółek. Szacuje się, że do tej pory reaktywowanych zostało ponad tysiąc przedwojennych spółek, z tego ponad dwieście chce odzyskać znacjonalizowane lub skomunalizowane mienie (lub odszkodowanie za nie).</p>
