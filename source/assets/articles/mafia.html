<h1>Reprywatyzacja a mafia</h1>

<p>W Krakowie działał gang łowców kamienic. Prowadził go Piotr B. vel Łapa. Jeden z przywódców gangu wołomińskiego. Świadek koronny prokuratury Kriters obciążył zeznaniami resztę gangu. Opisał szczegółowo proceder fałszowania dokumentów, przekupywania sędziów i pracowników krakowskiego magistratu.</p>

<p>"Kriters" to pseudonim świadka koronnego w sprawie wyłudzania krakowskich kamienic. Odbywa wyrok 4 lat więzienia za czyny popełnione zanim został koronnym. Drobny przestępca, który w więzieniu poznał działającego na dużą skalę biznesmena z szarej strefy - Piotra B. pseudonim "Łapa". Wykonywał zlecenia dla "Łapy", który kierował procederem wyłudzania kamienic. Paradoks polega na tym, że "Kriters", jako jedyny z tej grupy, trafił za kraty. Pozostali, po jego zeznaniach, przyznali się, dobrowolnie poddali karze i przebywają na wolności.</p>

<p><strong>Zobacz:</strong> <a target="_blank" href="http://www.ipla.tv/Tajemnice-polskiej-mafii-swiadek-koronny-lapy/vod-5871797">ipla.tv: Tajemnice polskiej mafii - Świadek koronny "Łapy"</a></p>


<p>W Łodzi również działała zorganizowana grupa wyłudzająca kamienice. Jak <a href="http://www.dzienniklodzki.pl/artykul/799685,gang-falszowal-testamenty-i-przejmowal-kamienice-w-centrum-lodzi,id,t.html">donosił Dziennik Łodzki</a>:</p>

<blockquote>
    <p>Policjanci rozbili 14-osobową zorganizowaną grupę przestępczą, która fałszując testamenty wyłudzała kamienice, należące do gminy Łódź i prywatnych właścicieli. Szajka przejęła lub usiłowała przejąć 10 kamienic. O jednej z nich napisaliśmy w "Dzienniku Łódzkim" już dwa lata temu.</p>

    <p>W sprawie tej zatrzymano 12 osób, zaś dwie kolejne same się zgłosiły. Wśród ujętych jest 78-letni adwokat, występujący w sądowych postępowaniach, oraz 54-letni prawnik, kierujący szajką. - Z materiału dowodowego wynika, iż grupa przestępcza działała od 2007 roku. Funkcjonował w niej ścisły podział ról. Były osoby, które wyszukiwały nieruchomości z nieuregulowanym stanem prawnym. Były to najczęściej przedwojenne kamienice, głównie takie, gdzie ostatni właściciele lub współwłaściciele nie żyli od kilkudziesięciu lat - informuje Joanna Kącka, rzeczniczka KWP w Łodzi. Kolejny etap procederu polegał na fałszowaniu testamentów przedwojennych właścicieli, które - jak przyznaje Krzysztof Kopania, rzecznik Prokuratury Okręgowej w Łodzi - były odręcznie sporządzane.</p>
</blockquote>

<p>Również w Warszawie działa zorganizowana przestępczość, która korzysta na reprywatyzacji. Jej ofiarą padła Jolanta Brzeska, która walczyła z czyścicielami kamienic. Najprawdopodobniej została porwana z domu i spalona żywcem w Lesie Kabackim. Osób związanych z półświatkiem jest więcej.</p>

<p>Z firmą Icon działającą na rynku reprywatyzacyjnym powiązany jest Jan L., który został aresztowany w zeszłym roku za wyłudzanie pieniędzy ze SKOK Wołomin. L. był wielokrotnie aresztowany za kradzieże samochodów i karuzulę VAT. Prasa opisywała go jako zaplecze finansowe gangu pruszkowskiego i wołomińskiego. Jan L. był szefem firmy w której pracował Emanuel Grykin zajmującej się “rewitalizacją” zreprywatyzowanych nieruchomości.</p>
