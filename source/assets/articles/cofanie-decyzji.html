<h1>Cofanie decyzji po 70 latach</h1>

<p>Dekret z dnia 26 października 1945 r. o własności i użytkowaniu gruntów na obszarze m.st. Warszawy<sup><a href="#fn1" id="ref1">[1]</a></sup> (tzw. „Dekret Bieruta”) spowodował, że wszystkie grunty na ówczesnym obszarze miasta przeszły na własność gminy m.st. Warszawa. Art. 7 dekretu dopuszczał jednak możliwość przyznania dotychczasowemu właścicielowi prawa do gruntu<sup><a href="#fn2" id="ref2">[2]</a></sup> w sytuacji, gdy korzystanie z gruntu było do pogodzenia z jego przeznaczeniem według planu zabudowy. Właściciele gruntów, ich spadkobiercy bądź inne osoby reprezentujące prawa właścicieli mogli odpowiedni wniosek złożyć w ciągu 6 miesięcy od objęcia w posiadanie danego gruntu. W praktyce przyznanie tego prawa i zaspokojenie tym samym roszczeń było rzadkością. Ci, których roszczeń w stosunku do odebranej przez państwo własność ostatecznie nie zaspokojono, dzielili się na kilka grup. Po pierwsze byli to Ci, którzy nie złożyli w terminie 6 miesięcy wniosku o przyznanie prawa do gruntu. Drugą grupę stanowili Ci, którzy złożyli wnioski, ale ich sprawy nie zostały rozpatrzone (dziś takie wnioski określa się mianem „śpiochów”). Trzecią stanowili Ci, którym odmówiono prawa do gruntu lub odszkodowania. Po 1989 r. spośród członków wszystkich tych grup można wyodrębnić osobną grupę – uczestników procesu reprywatyzacji w Warszawie w dzisiejszej formie. To są Ci, którym ostatecznie udało się wejść na drogę administracyjną lub sądową w celu wzruszenia decyzji wydawanych 70 lat temu w celu odzyskania prawa do gruntu bądź uzyskania odszkodowania.<sup><a href="#fn3" id="ref3">[3]</a></sup></p>

<p>Zobacz fragment reportażu Tajemnice Polskiej Mafi Polsat:</p>

<div class="responsive-video">
    <iframe width="560" height="315" src="https://www.youtube.com/embed/w8uau9WmzkI" frameborder="0" allowfullscreen></iframe>
</div>

<p>Kluczową rolę w postępowaniach dekretowych odgrywa instytucja stwierdzania nieważności decyzji administracyjnych w trybie przewidzianym przez art. 156 kodeksu postępowania administracyjnego (k.p.a.)<sup><a href="#fn4" id="ref4">[4]</a></sup>. Konstrukcja ta ma na celu wyeliminowanie decyzji z obrotu prawnego ze skutkiem wstecznym – taką decyzję uznaje się za niebyłą i niewywołującą skutków prawnych, co otwiera drogę do ponownego rozpatrzenia wniosku. W przypadku większości przesłanek umożliwiających stwierdzenie nieważności decyzji administracyjnej w trybie art. 156 k.p.a. nie jest to możliwe po upływie dziesięciu lat od dnia doręczenia lub ogłoszenia decyzji. Termin ten nie dotyczy jednak wady wymienionej w §1 pkt. 2 wspomnianego artykułu – decyzji wydanych bez podstawy prawnej lub z rażącym naruszeniem prawa. To właśnie na tej podstawie stwierdzano nieważność decyzji wydawanych 70 lat temu w oparciu o tzw. „Dekret Bieruta” i to otworzyło drogę do ponownego wszczęcia procedury administracyjnej na mocy art. 7 „Dekretu…”. 12 maja 2015 r. Trybunał Konstytucyjny wydał wyrok stwierdzający niekonstytucyjność art. 156 § 2 k.p.a. w zakresie, w jakim nie wyłącza możliwości stwierdzenia nieważności decyzji wydanej z rażącym naruszeniem prawa, gdy od wydania decyzji nastąpił znaczny upływ czasu, a decyzja była podstawą nabycia prawa lub ekspektatywy (uzasadnionego oczekiwania jego nabycia)<sup><a href="#fn5" id="ref5">[5]</a></sup>. O problemie związanym z niekonstytucyjnymi przepisami postępowania administracyjnego alarmowali wybitni przedstawiciele świata prawniczego – dotychczas ustawodawca nie zdecydował się jednak na nowelizację obowiązujących przepisów.</p>

<hr>

<p>
    <sup id="fn1"><a href="#ref1">[1]</a> Dz. U. 1945 nr 50 poz. 279</sup><br>
    <sup id="fn2"><a href="#ref2">[2]</a> Prawa wieczystej dzierżawy lub zabudowy, następnie prawem własności czasowej, a od 1961 r. prawem użytkowania wieczystego</sup><br>
    <sup id="fn3"><a href="#ref3">[3]</a> Ł. Bernatowicz, Reprywatyzacja na przykładzie gruntów warszawskich, Warszawa 2015</sup><br>
    <sup id="fn4"><a href="#ref4">[4]</a> Dz. U. 160 nr 30 poz. 168</sup><br>
    <sup id="fn5"><a href="#ref5">[5]</a> Sygn. akt. P 46/13</sup><br>
</p>
