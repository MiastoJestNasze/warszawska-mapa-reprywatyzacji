<h1>Niszczenie zabytków</h1>
<p>Ten przypadek jest dość charakterystyczny i jednocześnie symboliczny. Kamienica przy ul. Poznańskiej 37 w Warszawie została zbudowana w 1904 roku. W latach 1945‑58 mieszkał w niej poeta i pisarz, Miron Białoszewski. W mieszkaniu artysty znajdował się piec, który pojawia się również w jednym z jego wierszy:</p>

<pre>„Ach, gdyby, gdyby nawet piec zabrali...”
Moja niewyczerpana oda do radości

Mam piec
podobny do bramy triumfalnej!

Zabierają mi piec
podobny do bramy triumfalnej!!

Oddajcie mi
piec podobny do bramy triumfalnej!!!

Została po nim tylko
    szara
        naga
           jama
     szara naga jama.

I to mi wystarczy:
szara naga jama
szara naga jama
sza - ra - na - ga - ja - ma
szaranagajama.</pre>


<p>Piec Mirona Białoszewskiego:</p>
<img src="/assets/piec.jpg" style="width: 100%; max-width: 450px" alt="Piec Mirona Białoszewskiego">

<p>Piec, jako jeden z niewielu tego typu obiektów w kamienicy, zachował się do 2015doskonałej formie. Po wyprowadzce Mirona Białoszewskiego to miejsce było zamieszkiwane przez kolejne osoby. Jedną z nich był wielbiciel twórczości poety, który bardzo dbał o pozostawioną przez niego spuściznę. Pieczołowicie odrestaurował mieszkanie Białoszewskiego i był jednym z fundatorów tablicy poświęconej Mironowi, wmurowanej w ścianę kamienicy. Kiedy, wraz z postępującym w Warszawie procesem reprywatyzacji, pojawili się prawni spadkobiercy budynku, kamienica przeszła w ich ręce.</p>

<p>Jedyną przeszkodą, która stała im na drodze do realizacji swoich celów, byli ówcześni mieszkańcy kamienicy. Inwestor postanowił więc „opróżnić” budynek. Jednych  eksmitował, a właścicieli mieszkań zmusił do sprzedaży posiadanych przez nich nieruchomości poprzez podniesienie wysokości funduszu remontowego do 150 zł za metr kwadratowy.</p>

<p>Jednym z elementów projektu przebudowy kamienicy jest dobudowa piętra oraz stworzenie parkingu podziemnego na trzy kondygnacje. Projekt zakłada również montaż wind. Początkowo zaproponowano budowę wind na zewnątrz budynku, jednak nie zostało to zaakceptowane przez Konserwatora Zabytków. Według nowego projektu windy znajdują się w środku kamienicy. Szyb przebiega przez zabytkowe, ozdobne nisze znajdujące się na klatce schodowej oraz przez niektóre z mieszkań. Piec Mirona Białoszewskiego znajdował się dokładnie na planowanej trasie windy. Nie wiemy co się z nim stało.</p>

<p>Co ciekawe, w 2012 roku konserwator wydał długą i szczegółową ekspertyzę określającą warunki przeprowadzania rewitalizacji kamienicy przy ulicy Poznańskiej 37: <em>„(…) wskazane jest zachowanie jego [przyp. budynku] skali, bryły oraz wystroju architektonicznego w niezmienionej formie. Jakiekolwiek prace związane z adaptacją pomieszczeń do nowych funkcji powinny opierać się na zasadzie minimalnej ingerencji w strukturę budynku”</em>. Najwyraźniej sprawa jednak trafiła pod specjalny nadzór – warunki konserwatorskie z restrykcyjnych stały się bardzo luźne. Deweloper dostał zgodę na wybudowanie trzykondygnacyjnego parkingu podziemnego, podział mieszkań na biura, zburzenie oryginalnych ścian działowych, zniszczenie rozet, wymianę zachowanej stolarki, oraz – co najważniejsze – usunięcie pieca Mirona Białoszewskiego. 29 kwietnia 2014 roku deweloper przedstawił ostateczny projekt zagospodarowania budynku, dwa (sic!) dni później otrzymał pozwolenie konserwatorskie. W treści tego też pozwolenia konserwator kładzie nacisk na maksymalne zachowanie substancji zabytkowych, jednak nie precyzuje, o jakie dokładnie substancje chodzi. Tymczasem w inwentaryzacji architektonicznej w pełni zachowane mieszkanie Mirona Białoszewskiego jest białą plamą – jako jedyne nie jest zinwentaryzowane. W papierach nie ma pieca, stiuków, rozet, pałacowej posadzki, oryginalnej stolarki okiennej, oryginalnych drzwi…</p>

<p>Alarmowaliśmy, pisaliśmy, ale na nic się to nie zdało:</p>
<ul>
    <li><a target="_blank" href="http://miastojestnasze.org/uratujmy-kamienice-mirona-bialoszewskiego-przed-zniszczeniem/">miastojestnasze.org: Kamienica Mirona Białoszewskiego zagrożona zniszczeniem!</a></li>
    <li><a target="_blank" href="http://wiadomosci.onet.pl/warszawa/spor-o-kamienice-mirona-bialoszewskiego-nie-damy-zniszczyc-pieca/fcgcg">wiadomosci.onet.pl: Spór o kamienicę Mirona Białoszewskiego. "Nie damy zniszczyć pieca"</a>
</ul>

<p>Budynek jest dzisiaj remontowany. Inwesotr niszczył oryginalne wnętrza. Zastępca konserwatora chciał powiadomić prokuraturę. Jego przełożony Piotr Brabander się nie zgodził.</p>

<ul>
    <li><a target="_blank" href="http://warszawa.wyborcza.pl/warszawa/1,34862,18590458,kamienica-mirona-bialoszewskiego-zniszczona-przez-inwestora.html">warszawa.wyborcza.pl: Kamienica Mirona Białoszewskiego zniszczona przez inwestora</a></li>
</ul>
