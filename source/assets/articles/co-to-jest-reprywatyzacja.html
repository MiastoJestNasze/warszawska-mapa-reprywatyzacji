<h1>Co to jest reprywatyzacja?</h1>

<p>Reprywatyzacja jest procesem polegającym na zwrocie znacjonalizowanej własności prywatnej. Problem reprywatyzacji objął zdecydowaną większość krajów postkomunistycznych, gdzie w wyniku transformacji społeczno-gospodarczej na początku lat 90-tych zainicjowano proceder zwrotu przejętego wcześniej przez państwo mienia. Polska pośród dawnego Bloku Wschodniego znalazła się w grupie państw, które nigdy nie rozwiązały problemu reprywatyzacji w sposób systemowy - w przeciwieństwie do Węgier, Niemiec czy d. Czechosłowacji.</p>
<p>Powszechnie rozumiana reprywatyzacja dotyczy dziś przede wszystkim problemu zaspokojenia roszczeń do nieruchomości przez dawnych właścicieli. Specyfika reprywatyzacji w Warszawie jest o tyle szczególna, że w wyniku decyzji władz w 1945 r. na mocy dekretu z dnia 26 października 1945 r. O własności i użytkowaniu gruntów na obszarze m.st. Warszawy, czyli tzw. Dekretu Bieruta, wszystkie grunty w granicach ówczesnej Warszawy (dziś obejmujące przede wszystkim Śródmieście, Mokotów, Żoliborz, Ochotę, Wolę i obie Pragi, ale też częściowo inne dzielnice) zostały przejęte przez m.st. Warszawa.</p>
<p>Tzw. “Dekret Bieruta” do dziś jest powszechnie obowiązującym prawem, który w hierarchii prawa w Polsce jest równy ustawie, stąd uchylenie jego przepisów od ponad ćwierć wieku wymagało interwencji ustawodawcy. Właśnie brak inicjatywy ze strony ustawodawcy doprowowadził do tego, co dziś w Warszawie nazywa się “dziką reprywatyzacją” - czyli zwrotem nieruchomości w naturze bądź wypłacaniu odszkodowań ludziom, którzy nie są powiązani rodzinnie z dawnymi spadkobiercami, handlem roszczeniami reprywatyzacyjnymi i ich skupywaniem przez pośredników oraz brakiem poszanowania dla praw lokatorów reprywatyzowanych kamienic.</p>
